---
title: "Facem legi"
excerpt: ""
cover: cover.png

date: 2020-07-23
author: Adelina Nicolov
---

{{< figure src="main_image.gif" alt="Facem legi logo gif animat" >}}

Nu de puține ori auzim la știri de o lege care întârzie să apară, de proiecte de legi care sunt respinse în comisii sau de proiecte de legi care sunt contestate la Curtea Constituțională. Dacă în multe din aceste cazuri există cauze politice, în altele cauzele sunt procedurale.

Procesul de elaborare a unei legi este unul laborios și alambicat, cu mulți actori instituționali implicați și multe trimiteri de la un actor la altul. Omiterea unui pas sau trimiterea unui document neactualizat către următoarea instituție din lanț poate duce la întârzieri semnificative în adoptarea legii sau în unele cazuri chiar la reluarea procesului legislativ de la zero. Mai mult, transpunerea legislației europene în legislație națională necesită adaptarea la contextul specific, un proces foarte dificil, iar resursele umane implicate au nevoie de un nivel de cunoaștere al normelor de tehnică legislativă și al procesului de elaborare de legislație temeinic.

Riscul ca un proiect legislativ să întârzie sau chiar să eșueze este cu atât mai mare cu cât există o reală lipsă de personal calificat în cadrul instituțiilor statului. Competiția este foarte ridicată pe piața forței de muncă din sectorul juridic, iar nivelul salarial ridicat din mediul privat împreună cu preferința specialiștilor din domeniu spre funcții din magistratură fac ca absolvenții de Drept să nu se îndrepte spre o carieră în instituțiile publice.

Chiar presupunând că o instituție devine competitivă pe piața muncii și atrage specialiști calificați, procesul de elaborare este unul atât de complicat încât este aproape imposibil ca un singur funcționar să îl poată urmări pas cu pas în întregime. Acest fapt conduce la situații în care propunerile legislative nu sunt depuse la camerele corespunzătoare, procedura este întreruptă ca urmare a unor desincronizări între acțiunile necesare din partea mai multor grupuri în raport cu același act normativ etc.

Este clar că existența unui sistem eficient de elaboare de documente legislative este critică pentru administrație iar un sistem “la cheie” ar ușura semnificativ procesul. Soluția propusă de Code for Romania ca rezultat al studiilor din cadrul Civic Labs este platforma [Facem Legi](https://civiclabs.ro/ro/solutions/facem-legi), un instrument care are rolul de a ajuta instituțiile în elaborarea de documente în mod colaborativ, de obținere facilă a avizelor și validărilor necesare, de a formata documentul după normele redactării de documente legislative și de publicare în formate multiple, adecvate mai multor medii de stocare.

Platforma are numeroase funcții, începând de la cele de bază (introducerea unui text de lege, asocierea unor taskuri și modificarea textului) și până la funcții precum compararea versiunilor unui text, vizualizarea fluxului de construcție a legii, realizarea de template-uri și păstrarea unei arhive de documente interconectate. Platforma poate fi integrată cu alte portaluri de legislație locală sau de consultare publică asigurând astfel rapiditate și ușurință în publicarea actelor normative.

Cu ajutorul [acestui instrument](https://www.figma.com/proto/ODYGeLw0EDNeLyxbh98LFJ/Facem-Legi?node-id=0%3A1&scaling=min-zoom), cei care construiesc sau contribuie la proiecte de lege vor putea respecta cu ușurință normele de redactare ale legilor, vor putea urmări întregul proces (și nu doar etapa care include instituția din care aceștia fac parte), iar circuitele de avizare vor fi eficientizate și simplificate mulțumită disponibilității informațiilor agregate. În plus, în timp, fiecare instituție își va crea propria arhivă de documente legislative, template-uri și baze de date relaționate cu acte normative.

**Status: Neadoptat**

<a href="mailto:contact@code4.ro"><span class="has-background-warning">**Reprezinți un ONG și vrei să adopți acestă soluție?**</span></a>

<a href="mailto:contact@code4.ro"><span class="has-background-warning">**Reprezinți o companie și vrei să finanțezi acest proiect?**</span></a>

**Citește Raportul > [Transparență / An 1 de studiu, 2019-2020 / Vol 1: Accesul la date deschise și legislație](https://civiclabs.ro/ro/domains/acces-la-legislatie-2019-2020)**

**[Vezi restul soluțiiilor propuse](https://civiclabs.ro/ro/domains/transparenta)**