---
title: "Rezultate în timp real, comentarii live și tot istoricul electoral al României, disponibile de duminică pe platforma Rezultate Vot"
excerpt:
cover: cover.png
slug: rezultate-vot-real-time

date: 2020-09-25
author: Cosmin Vaman
---

{{< figure src="cover.png" alt="Banner Rezultate Vot">}}

Prezența la alegerile locale din 27 septembrie 2020, precum și rezultatele în timp real, pe măsură ce vor fi comunicate de Biroul Electoral Central, vor putea fi accesate într-o formă grafică ușor de înțeles pe platforma Rezultate Vot realizată de Code for Romania. Pentru această rundă de alegeri, Rezultate Vot s-a transformat într-o soluție complexă care nu oferă doar date brute ci și contextul necesar pentru a le înțelege. În premieră, în ziua alegerilor, platforma va oferi **un flux live de comentarii și analize realizate de sociologi din marile centre universitare ale României**.

Toate informațiile privind procesul electoral vor putea fi vizualizate prin grafice intuitive, hărți interactive, cu posibilitatea de a compara rezultatele acestei runde de alegeri cu cele din anii precedenți. Pe lângă posibilitatea de a vizualiza prezența / rezultatele în timp real, cei care doresc, **vor putea prelua gratuit pe site-ul lor**, folosind funcția embed, hărțile și graficele interactive unde datele se vor actualiza în timp real. 

Și la această rundă de alegeri, Aplicația Monitorizare Vot, realizată de Code for Romania, va fi utilizată de observatorii care vor monitoriza în timp real neregulile din secțiile de vot. Platforma Rezultate vot va prelua în timp real inclusiv informații statistice care provin din utilizarea aplicației de monitorizare. 

Oferind date detaliate despre prezența la vot, rezultatele votului, analiză live a datelor și date privind monitorizarea procesului electoral, Rezultate Vot va reprezenta o resursă unică prin utilitatea ei, care va transparentiza procesul electoral și va face mai accesibile publicului larg informațiile puse la dispoziție de autorități.

Rezultate Vot este una dintre cele patru soluții digitale din cadrul ecosistemului pentru alegeri, realizate pro bono de voluntarii Code for Romania. **[Vot România](https://www.votromania.ro)** este aplicația prin care toți cei care vor să voteze la alegerile locale pot afla unde, cum și pe baza căror documente o pot face. **[Vot Diaspora](https://www.votdiaspora.ro)** este soluția prin care alegătorii din diaspora se pot informa cu privire la participarea la alegerile parlamentare din decembrie, iar **Monitorizare Vot** este unealta digitală folosită de observatori pentru a putea transmite în timp real informații din secțiile de vot. Toate aceste aplicații au fost incubate în cadrul programului Civic Labs, prin care identificăm probleme din domenii esențiale pentru societatea românească și propunem soluții digitale care vizează educația, sănătatea, mediul, grupurile vulnerabile, transparența și implicarea civică. Prototipurile realizate în Civic Labs au fost transformate în realitate de voluntarii Code for Romania, în cadrul programului Tech for Social Good. 

[Code for Romania](https://code4.ro/ro/) este o organizație non-profit care dezvoltă pro bono soluții digitale pentru a rezolva probleme sociale. Înființată în anul 2016, Code for Romania este în prezent la o comunitate de peste 1700 de voluntari din sectorul IT care au dezvoltat zeci de aplicații web și mobile pentru România, precum cele din ecosistemul Covid-19 (stirioficiale.ro, rohelp.ro, cetrebuiesafac.ro) redirectioneaza.ro și altele. 
