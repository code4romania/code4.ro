---
title: "Bogdan Bujdea - voluntarul Code for Romania de la care a pornit proiectul Rezultate Vot"
excerpt: 
cover: cover.png
slug: bogdan-bujdea

date: 2020-10-15
author: Dragoș Costache
---

{{< figure src="portrait.png" alt="bogdan bujdea portrait">}}

Sectorul tech are această reputație de domeniu plin de mici Tony Starki, personaje grandomane care au Ideea Genială cu majuscule și apoi sunt adulați de legiuni de fani pentru tot restul vieții, adeseori nemeritat. Unii [ajung McAfee](https://www.bbc.com/news/world-europe-54431726), alții [Elon Musk](https://theintercept.com/2020/05/14/is-elon-musk-a-fraud/) dar majoritatea au un anumit fel de legendă personală construită în jur. Dar dacă e ceva ce-am învățat de când lucrez cu voluntarii Code for Romania e că adevărații eroi nu-s cei care spamează cu reușitele lor ci cei care duc greul, care tac de cele mai multe ori, dar fac întotdeauna. Ca cineva care postează prostii non stop, scrie articole  și face scandal online apreciez de două ori mai mult genul de oameni care inovează, livrează la timp și nu-și construiesc brand personal pe asta. Și arereori mi-a fost dat să găsesc pe cineva care să facă asta mai bine ca Project Lead-ul de pe Rezultate Vot, Bogdan Bujdea. *„Mulțumesc dar nu-s singur in spatele proiectului”* spune omul care efectiv a inițiat și coordonează proiectul când îi zic că e un Hero of Tech. În mod normal l-aș fi scos pe Bogdan în oraș, să-mi arate Iașiul și tot ce are mai bun de oferit gastronomic și cultural. Dar e pandemie așa că m-am mulțumit cu niște covrigei în fața calculatorului și o discuție cu Bogdan.

Am început cu ceva istoric personal și profesional. Bogdan e absolvent de informatică, mutat în Iași de zece ani pentru facultate dintr-un sat de lângă Roman. A ales să rămână în Iași și implicit în România deși a avut ocazia să plece de destule ori. Decizia de a rămâne la Iași unde se simțea bine a venit însă cot la cot cu o realizare, că nu poate sta doar în bula lui unde totul e bine, că dacă vrea să stea în România trebuie să se implice, decizie care l-a adus pe aceeași direcție cu Code for Romania.
 
Bogdan lucrează din anul 3 de facultate si a avut un parcurs pestriț care l-a dus prin o sumedenie de limbaje de programare și tehnologii, de la C++ ul nostru de toate zilele prin Java, Node JS, pe web, pe mobile, peste tot. Dar Bogdan a lucrat cel mai mult și s-a întors întotdeauna la  .NET. De fapt a dotnetuit atât de mult încât a ajuns să țină o conferință pe subiect, alături de o prietenă tot din Iași, .NET Days. .NET Days a avut anul acesta cea de-a doua ediție și a avut și onoarea de a fi ultimul eveniment fizic pe care l-a cam prins comunitatea de programatori din Iași înainte de carantina din primăvară, ediția din 2020 având loc cu câteva zile înaintea primului caz de Covid din România. Probabil implicare în organizarea conferinței i-a adus și un premiu lui Bogdan, cel de Microsoft MVP – most valuable professional, un premiu pe care nu știi de ce îl primești sau de ce dar care e destul de prestigios în comunitate.

Când nu voluntariază și nu organizează conferințe, Bogdan se ocupă de-ale casei, de la îngrijit de cei doi copii mici ai săi la automatizarea locuinței, o pasiune pe care o avem în comun, deși la niveluri diferite. Pe când eu mă cert cu software-ul de la becurile Philips, Bogdan și-a făcut propriul toolkit de control si automatizare dintr-un Raspberry Pi și linii de cod. Acum conectat si cu un Alexa kitul beneficiază de senzori de temperatură  și mișcare transformând întregul apartament într-unul inteligent. Sigur există și probleme. *„s-a mai întâmplat să am nevoie de un bec și să nu-l pot folosi pentru că-și făcea update-ul”* îmi zice Bogdan râzând. Și dă dependență – ajungi să mergi în vizită la cineva și când mergi la baie să te miri că nu se aprinde becul singur și mergi prin întuneric.
 
Când nu e acasă Bogdan se ocupă cu pescuitul dar mai mult la nivel de pescar-zen, prinzând pești mici pe care apoi îi eliberează cu berea în mână. Iașiul se pare că e capitala berii Code for Romania – City Lab-ul de aici nu are doar câțiva dintre cei mai dedicați voluntari dar e și unul care păstrează cu sfințenie, chiar în timp de pandemie și distanțați social tradiția Code for Beer.

Lăsând la o parte lifestyle-ul îl întreb pe Bogdan de proiectele lui la Code for Romania. Bogdan a început ca voluntar cu contribuții la Monitorizare Vot, o parte esențială a ecosistemului nostru electoral și în continuare unul din proiectele sale (și ale mele) favorite. Însă proiectul care l-a făcut pe Bogdan faimos între voluntarii noștri e [Rezultate Vot](https://rezultatevot.ro/elections/95/turnout). „Prototipul” cum îi place lui să-l numească s-a născut în seara alegerilor Europarlamentare din 2019 când, la fel ca noi toți Bogdan era cu ochii pe pagina AEP. *„Mă așteptam să găsesc un link, ceva oficial legat de numărătoare dar tot ce am găsit erau niște CSV-uri. Dar cum îmi doream să le văd în timp real au automatizat procesul și am făcut o pagină simplă de html care să afișeze pentru mine și pentru alții rezultatele. Am pus pe facebook, a început să fie preluată și pentru că devenea populară m-au întrebat cei de la București dacă o putem promova.”*

Cei de la București au promovat-o și acel mic tool de procesat csv-uri a ajuns văzut de mii de oameni, a fost preluat de media la nivel național și distribuit de mii de ori. Așa a început, de fapt, Rezultate Vot, cu un om nerăbdător să vadă rezultatele. Bogdan a rămas la butoane la Rezultate Vot deși, cum o să îți spună aproape instant chiar el, sunt mulți alții care lucrează acum. Rezultate Vot a evoluat continuu și astăzi este o platformă digitală cu istoric al prezențelor și... rezultatelor de la toate voturile din 1990 încoace. Chiar dacă mai avem probleme, date lipsă și blocaje, ele nu sunt doar pe partea noastră, după cum remarcă Bogdan. Îl întreb pe Bogdan ce ar vrea mai departe, la acest proiect și altele.

*„Noi avem o problemă mare cu digitalizarea și transparența datelor de la guvern.  De-aia aș vrea să poată lucra lumea, să poată folosi proiectul ăsta cu toate rezultatele din ultimii 30 de ani - aș vrea si să poată lumea folosi și api-ul de la rezultate vot și încet, încet să putem transparentiza și alte fluxuri și date. Și aș vrea ca datele alea pe care le primim să fie normalizate și curățate – uite de exemplu Orașul Târgu Frumos e în seturile de date publice trecut în zece feluri diferite – „Targu Frumos, Targul Frumos, Târgu-Frumos” și așa mai departe. Datele trebuiesc standardizate.”*

Despre problemele cu datele din ziua alegerilor locale am scris și eu altundeva dar îl întreb pe Bogdan ce părere are. Dacă eu am privit situația ca un motiv de nervi Bogdan a privit totul ca o provocare.

*„Aș vi vrut să știu cum o să fie afișate datele  din timp, ăsta e challenge-ul Rezultate Vot, că aștepți să apară primele rezultate, capetele de tabel după 22:00 și apoi încerci să le descifrezi. Și se schimbau în timp real -  sau nu erau în ordinea de pe buletinul de vot, ne trezeam că se schimbă ordinea din CSV, în unele părți se încărcau arhive. Fără nici un fel de standarde. A fost un weekend în care am dormit cred că opt ore cu toții -și Radu, și Vizu.”*

Pot autoritățile învăța ceva din asta?

*„Ar fi excelent, dar chiar dacă nu o fac noi o să publicăm și următoarele alegeri și o să încercăm să fim noi sursa aceea standardizată de date în locul lor.”*

Mulțumim Rezultate Vot atunci?

*„Nu doar. e ciudat – treaba e că noi ca țară suntem destul de dezvoltați -  avem developeri – și s-a îmbunătățit de când urmăresc eu alegeri de prin 2014 experiența - e semnificativ mai bună, poate e doar ceva temporar”*

Pe final îl întreb pe Bogdan dacă Rezultate Vot e proiectul lui favorit. Surprinzător, nu e.

*„Monitorizare Vot e ceva și mai util pentru nevoile noastre. Date la Zi din pachetul COVID-19 e iar un exemplu extraordinar a ce poți face când ai disponibilitate și date din partea Guvernului. Asta aș vrea să văd, mai multă deschidere din partea Guvernului – pentru că noi suntem aici și mi-ar plăcea să facem mai multe lucruri utile ca să le fim oamenilor de ajutor.”*
