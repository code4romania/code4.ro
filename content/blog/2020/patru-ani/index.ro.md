---
title: "Patru ani cât un mandat"
excerpt: ""
cover: patru_ani.png
slug: patru-ani-cat-un-mandat

date: 2020-04-01
author: Bogdan Ivănel
---

{{< figure src="patru_ani.png" >}}

Acum patru ani într-un apartament din Rotterdam avea loc prima întâlnire de lucru a Code for Romania.

Eram atunci patru prieteni români care locuiam în Olanda și Code for România era strigătul nostru de "Never again!" după tragedia de la Colectiv. Știam că avem mult mai mult de oferit României decât un vot o dată la câțiva ani și mai eram siguri că dacă nu vom crea noi un mecanism de implicare a altora ca noi, nimeni altcineva nu o va face. 

Azi avem nu numai acest mecanism care a strâns în jurul lui cea mai mare comunitate de voluntari în tehnologie civică din afara S.U.A. și care s-a dovedit funcțional timp de patru ani, ci trăim într-o realitate ceva mai bună datorită lui. 

Patru ani sunt fix un mandat, un mandat în care Code for Romania a digitalizat mai bine, mai mult și mai "cu cap" decât orice guvern. Patru ani în care Code for Romania a creat nu numai infrastructură tehnică pentru observarea alegerilor, pentru o societate civilă ceva mai puternică, pentru răspunsul la situații de urgență și pentru transparență, ci a construit soluții și pe zone diverse de la combaterea violenței domestice, până la pregătirea cadrelor didactice.

Și poate cel mai important zilele astea este faptul ca noi, Code for Romania, putem să acționăm, nu să reacționăm în fața unei noi crize. Din experiența mea de cercetător în zone de conflict și din cea de la Code for Romania știu foarte bine că există o doză foarte mare de hubris în strigătul de "never again". Nu, nu vom putea elimina niciodată toate nenorocirile create de om sau de natură care ne pândesc în viitor. Nu putem prin voința personală sau colectivă să schimbăm nici natura umană, nici legile fizicii. Dar putem să fim mult mai pregătiți pentru momentul în care inevitabil aceste crize ne vor lovi precum se întâmplă în aceste zile. Asta face Code for Romania pe "timp de pace", dar și pe timp de criză. Fix cu o săptămână înainte de începerea acestei crize lansăm două soluții de management a resurselor și a voluntarilor în cazul unui seism major, doua soluții care fac România mai pregătită pentru cutremurul care va să vină. Acum 22 de zile am îndreptat toată capacitatea organizației spre crearea urgentă a infrastructurii de care statul are nevoie în lupta cu aceasta epidemie. Am livrat deja în timp record 3 dintre produse, alte 3 sunt în lucru și am oferit consultanță autorităților în multe alte zone absolut critice zilele astea. Este foarte greu să ne imaginăm ce ar fi fost dacă noi nu eram aici, dar România este mai pregătită azi decât era acum patru ani și pentru că această organizație și comunitate, Code for Romania există, pentru că voi alegeți să vă petreceți nopțile și weekendurile ajutând, pentru că voi nu v-ați pierdut total speranța că în România poate fi puțin mai bine și că fiecare dintre noi putem construi acest mai bine. Și pentru că ați găsit la Code for Romania mecanismul care vă pune în valoare timpul și talentul pentru binele comun.

Știu că în nici un moment din ultimii 4 ani, la fel ca în nici un moment din ultimele 22 de zile nu ne-a fost ușor. Dar construim o țară și asta nu este niciodată ceva ușor.

Pentru că de la mine și prin mine a pornit Code for Romania cred că am o datorie să îi numesc pe cei fără de care Code for Romania nu ar fi ajuns aici. Fără sprijinul, entuziasmul și energia Alexandrei, Mariei și ale lui Răzvan cu care m-am întâlnit acum patru ani în acel apartament din Rotterdam, Code for Romania ar fi rămas doar un gând trecător. Fără Codru care m-a încurajat de la prima noastră întâlnire și m-a făcut să înțeleg societatea civilă din România, după ce lipsisem peste un deceniu din țară, probabil că nu aș fi avut niciodată curajul să încep acest proiect. Fără Răzvan n-aș fi înțeles niciodată cu ce se mănâncă tehnologia și nici ce înseamnă să construiești tehnologie la cele mai înalte standarde, "contemporan" cum îi place lui să spună. Fără Olivia și Răzvan care în primii doi ani au lucrat full time neplătiți ca și mine să construim Code for Romania, acest proiect ar fi murit de mult. Fără Bogdan și Dragoș care au condus echipa care a livrat against all odds primul produs major Code for Romania, Monitorizare Vot, probabil că nu am fi avut niciodată încrederea pe care o avem în forțele noastre. Fără Ryan, care a fost primul nostru sponsor cu o contribuție lunară de 100 de euro atunci când nu eram cool încă probabil ne-am fi demoralizat foarte repede. Fără Ramona care m-a ajutat să îi înțeleg mai bine pe ceilalți din echipă și ne-a ajutat să ne înțelegem pe noi înșine ca grup ceva mai bine, probabil nu am fi dezvoltat cultura organizațională care ne-a adus până aici. Fără Andrei care stepped up atunci când Răzvan nu a mai putut continua efortul intens de CTO la Code for Romania probabil am fi pierdut busola noastră tech. Fără Marius și echipa de la IQads nu am fi avut o casă și un loc de unde să lucrăm atunci când nu aveam resurse pentru sediu. Fără sprijinul financiar al RAF care a venit în momentul în care pierdusem speranța că putem să devenim sustenabili și eram gata să închidem ușile acum un an jumătate, cu siguranță Code for Romania nu ar mai fi supraviețuit să facă ce face azi. Fără Dana, Cătălin, Oana, Radu și Alexandra cu care fac echipă zi de zi nimic din creșterea fenomenală a Code for Romania în ultimul an și jumătate nu s-ar fi întâmplat. Fără fiecare dintre membrii staff-ului nimic din tot ce vedeți frumos și bun venind de la Code for Romania nu ar prinde viață. Mulțumesc Adelina, Andrei, Costi, Cristi, Cătălina, Dragoș, Ina, Irina, Gheorghe, Radu, Raul, Tudor, Vic, Adriana, Andra, Andrei, Eliza, Alin!

Și mulțumesc celor care au venit trup și suflet alături de noi în ultimele săptămâni și au lucrat cot la cot la soluțiile din ecosistemul Covid-19. Sunteți fenomenali Dan Lepădatu, Mihai Popa, Damian Robert Andrei, Andreea Trupcea, Răzvan Ciucă, Anca Cismașiu, Ion Dormenco, Ovidiu Florin Bogdan, Iulia Dormenco, Oana Muntean, Paul Ghiran, Florin Popovici, Ștefan Moghina, Andrei Cristian Petcu, Nicu Surdu, Cătălina Bănuleasa, Cristian Preda, Paul Cotor, Mihai Rînzisi, George Bejan, Vlad Temian și toți ceilalți.

Cu siguranță am uitat pe cineva într-o lista așa de lungă. Așa că acei cineva vor primi o îmbrățișare sau o bere (după dorință) imediat ce ieșim din carantină.

Și la final, sunt sigur că absolut nimic din ce înseamnă acum Code for Romania nu ar fi existat fără Olivia alături de care am construit organizația asta. Nu mi-aș fi imaginat să întâlnesc vreodată pe cineva mai complementar profesional. Este norocul meu imens și al nostru al tuturor ca organizație că am întâlnit-o pe Olivia. Tot ce vedeți admirabil la Code for Romania este născut din colaborarea dintre noi și din colaborarea cu fiecare dintre voi zi de zi. 

Noi toți suntem Code for Romania. Și comunitatea asta și România ar fi mai săracă și mai puțin pregătită fără efortul fiecăruia dintre noi. Nu uitați, we are the ones we've been waiting for! Noi suntem cei pe care i-am tot așteptat. 
