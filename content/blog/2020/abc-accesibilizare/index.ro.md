---
title: "ABC Accesibilizare"
excerpt: ""
cover: cover.png

date: 2020-07-28
author: Radu Sofrone
---

{{< figure src="main_image.png" alt="ABC Accesibilizare logo gif animat" >}}

Cercetările legate de pregătirile și răspunsul în caz de cutremur efectuate în cadrul Civic Labs au evidențiat o problemă care, acutizată în cazul unei calamități, există însă în formă cronică în viața de zi cu zi.

Uitându-ne la ghidurile existente pentru procedurile recomandate în caz de seism, am remarcat că acestea sunt disparate pe o multitudine de platforme, fără a fi centralizate într-un singur spațiu digital, accesibil pentru toți cetățenii, spațiu care să beneficieze de o strategie de comunicare constantă și unitară. 

Mergând mai departe, am remarcat că nu există o estimare clară a numărului și localizării exacte a tuturor persoanelor cu dizabilități din orașele vulnerabile. Asta în contextul în care majoritatea covârșitoare a persoanelor cu dizabilități sunt neinstituționalizate și se află în grija familiei sau se descurcă singure. Deoarece persoanele în vârstă și cele cu handicap au nevoie de măsuri speciale de protecție în caz de dezastru, societatea civilă ar avea mult de câștigat de pe urma centralizării și accesibilizării informațiilor specifice pentru toate tipurile de dizabilități. Lărgind un pic focusul cercetării, se remarcă însă că problema diseminării și accesibilizării informațiilor către persoanele cu dizabilități este una generalizată și este, în parte, cauzată de lipsa de experiență în comunicarea cu acest public din partea entităților ce transmit informațiile.

În acest context, am încercat să găsim o soluție care să se concentreze pe problema generală, rezultatele cercetării ducând la elaborarea platformei ABC Accesibilizare.

**[ABC Accesibilizare](https://civiclabs.ro/ro/solutions/abc-accesibilizare)** este un ghid care vine în sprijinul tuturor celor care transmit informații către publicuri formate din persoane cu dizabilități pentru a ajuta la o mai bună propagare a acestor comunicări. Soluția digitală, care va fi accesibilă sub forma unui website, prezintă în mod detaliat reguli esențiale pentru designul și conținutul comunicărilor pentru acest public, atât pentru versiunile accesate prin intermediul calculatorului cât și pentru conținutul optimizat pentru dispozitivele mobile. Reguli precum cele legate de fonturi, imagini, plug-in-uri vor putea fi accesate în mod gratuit de orice actor interesat în optimizarea comunicării, ghidurile nefiind condiționate de crearea unui cont sau furnizarea de informații personale.

Ghidul ajută și la identificarea gradului de accesibilitate al unei platforme și prezintă cele mai simple măsuri pe care le poate lua orice dezvoltator de soluții în domeniu pentru a include categoria aceasta de populație vulnerabilă.

De asemenea, platforma mai cuprinde și o secțiune de legislație, în care este prezentat și explicat pe înțelesul tuturor cadrul legislativ aplicabil (atât la nivel european cât și la nivelul legislației naționale) în ceea ce privește accesibilizarea platformelor digitale.

În secțiunea de contact, vizitatorii pot lua legătura cu administratorii platformei pentru a solicita ajutorul în construirea de soluții accesibile, pentru cazurile în care ghidurile expuse nu sunt suficiente pentru inițiativele acestora.

Soluția propusă va crește gradul de accesibilizare al informațiilor pentru persoanele cu dizabilități, atât în ceea ce privește obiectivul punctual al situațiilor de urgență, cât și în general, în toate comunicările ce au ca public-țintă aceste grupuri.

**Status: Neadoptat**

<a href="mailto:contact@code4.ro"><span class="has-background-warning">**Reprezinți un ONG și vrei să adopți acestă soluție?**</span></a>

<a href="mailto:contact@code4.ro"><span class="has-background-warning">**Reprezinți o companie și vrei să finanțezi acest proiect?**</span></a>

**Citește Raportul > [Mediu / An 1 de studiu, 2019-2020 / Vol 2: Pregătire și Răspuns în caz de Seism](https://civiclabs.ro/ro/domains/pregatire-si-raspuns-in-situatii-de-urgenta-2019-2020)**

**[Vezi restul soluțiiilor propuse](https://civiclabs.ro/ro/domains/pregatire-si-raspuns-in-situatii-de-urgenta-2019-2020)**
