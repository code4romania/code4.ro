---
title: "VotONG - aplicația prin care societatea civilă își va putea alege în mod transparent reprezentanții"
excerpt: ""
cover: logo.png
slug: vot-ong

date: 2020-09-08
author: Cosmin Vaman
---

{{< figure src="logo.png" >}}

Societatea civilă are dreptul de a fi reprezentată, conform legii, în numeroase foruri consultative, multe dintre acestea în instituții-cheie pentru democrația românească, cum ar fi Consiliul Economic și Social (CES), Comitetul Economic și Social European (CESE), Consiliul Național pentru Combaterea Discriminării (CNCD) sau Consiliul Superior al Magistraturii (CSM). Cu toate acestea, nu există un proces transparent și deschis prin care acești reprezentanți să fie aleși. În cadrul **[Civic Labs](http://civiclabs.ro/)**, programul prin care identificăm soluții digitale la problemele societății românești, am proiectat **VotONG** - o aplicație prin care toate ONG-urile din România să poată lua parte la un proces transparent și deschis de alegere a reprezentanților în aceste structuri. Aplicația a fost dezvoltată pro bono de voluntarii Code for Romania, iar acum este funcțională.

Am deschis astăzi un proces de consultare publică privind mecanismul de vot, pe baza unei propuneri elaborate în parteneriat cu  Fundația pentru Dezvoltarea Societății Civile și Academia de Advocacy. Toate ONG-urile interesate își pot exprima online acordul sau sugestiile de îmbunătățire atât pentru regulamentul platformei, cât și pentru regulamentul primului proces de alegeri găzduit pe VotONG, selectarea celor 15 reprezentanți ai societății civile în Consiliul Economic și Social (CES).

Acordul și eventualele sugestii de îmbunătățire pot fi trimise până la data de 15 septembrie 2020 accesând documentele de pe [VotONG](https://votong.ro/consultare-publica-ong/) și completând formularele de la finalul textului.  Documentele sunt accesibile pe baza unei parole. Dacă reprezentați un ONG și doriți să participați în consultare, vă rugăm să ne trimiteți un e-mail cu numele organizației solicitând parola la adresa **consultare@votong.ro**.

VotONG este doar una dintre zecile de aplicații proiectate în **Civic Labs**, programul prin care Code for Romania generează soluții digitale de impact în 6 domenii-cheie pentru societatea românească: Educație, Sănătate, Mediu, Grupuri Vulnerabile, Transparență, Implicare Civică. În cadrul programului **Tech for Social Good**, voluntarii Code for Romania au dezvoltat pro bono platforma care va putea fi utilizată de către toate ONG-urile din România, după finalizarea consultării privind mecanismul de vot. Dacă vrei să ne fii partener pe drumul nostru spre digitalizarea României, o poți face cu o donație [aici](https://code4.ro/ro/doneaza/).
