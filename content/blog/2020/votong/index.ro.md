---
title: "Toate ONG-urile din România sunt invitate să se înscrie pe VotONG.ro"
excerpt: ""
cover: cover.png
slug: votong-invitation

date: 2020-10-07
author: Cosmin Vaman
---

{{< figure src="cover.png" alt="Lansare VotONG banner" >}}

[VotONG](https://votong.ro/ro/), platforma prin care societatea civilă își va putea alege reprezentanții transparent, printr-un proces electiv bazat pe o participare deschisă cât mai multor ONG-uri, este acum live. Prin această platformă se va face alegerea reprezentanților societății civile în forurile consultative din instituții importante precum Comitetul Economic și Social, Consiliul Național pentru Combaterea Discriminării, Consiliul Suprem al Magistraturii etc.

Pentru a putea vota sau candida la una dintre funcțiile de reprezentare, ONG-urile trebuie să fie înscrie în această platformă. Procesul de înscriere este unul simplu, iar cei înscriși și validați vor avea acces la sistemul de vot pentru toate alegerile care vor urma. Validarea organizațiilor este un proces anual care va ajuta întregul sector să mențină facil și o bază de date dinamică în care se regăsesc majoritatea organizațiilor active din România.

Prima rundă de alegeri organizată prin platforma VotONG este cea dedicată propunerii reprezentanților societății civile în Comitetul Economic și Social (CES). Prin intermediul acestei platforme venim în sprijinul sectorului pentru a asigura alegerea pe criterii clare a reprezentanților care vor fi propuși spre a ocupa cele 15 fotolii disponibile în CES.

Dincolo de importanța majoră a prezenței în CES, **locul în care sunt avizate (cu rol consultativ) toate propunerile legislative**, anul 2020 este cu atât mai relevant cu cât este pentru prima dată când conducerea Comitetului Economic și Social ajunge, prin rotație, să fie asigurată de unul dintre cei 15 reprezentanți ai sectorului în acest organism. Este un moment în care sectorul ONG din România are șansa de a demonstra, din nou, gradul ridicat de profesionalism și competențele sale la cel mai înalt nivel.

VotONG este dezvoltată de Code for Romania în parteneriat cu Fundația pentru Dezvoltarea Societății Civile și Academia de Advocacy.

Aceasta este doar una dintre zecile de aplicații proiectate în **[Civic Labs](https://civiclabs.ro)**, programul prin care Code for Romania generează soluții digitale de impact în 6 domenii-cheie pentru societatea românească: Educație, Sănătate, Mediu, Grupuri Vulnerabile, Transparență, Implicare Civică. În cadrul programului **[Tech for Social Good](https://tfsg.code4.ro/ro/)**, voluntarii Code for Romania au dezvoltat pro bono platforma care va putea fi utilizată de către toate ONG-urile din România, după finalizarea consultării privind mecanismul de vot. Dacă vrei să ne fii partener pe drumul nostru spre digitalizarea României, o poți face cu o donație [aici](https://code4.ro/ro/doneaza/).
