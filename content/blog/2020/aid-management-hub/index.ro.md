---
title: "Aid Management Hub"
excerpt: ""
cover: cover.png

date: 2020-07-01
author: Radu Sofrone
---

{{< figure src="main_image.gif" alt="Aid Management Hub logo gif animat" >}}

Suntem în plin sezon de inundații în România dar îți mai amintești cănd a avut loc ultimul dezastru major? Poate ai vrut să ajuți cu ceva atunci. Fie ai vrut să te oferi voluntar, fie ai vrut să donezi bani sau haine, sau poate să cumperi medicamente și să le trimiți în zonele sinistrate. Dacă ai făcut asta, știi deja ce dificil este să găsești o organizație care să distribuie eficient donațiile, care să fie de încredere sau care să aibă proceduri clare pentru trasabilitatea ajutoarelor.

De cele mai multe ori, intermedierea între donatori, voluntari și persoanele sau entitățile care au nevoie de ajutor se face foarte dificil. În special pentru românii din diaspora și pentru cetățenii altor state, traseul ajutoarelor este nesigur și neclar, fapt ce descurajează mulți potențiali donatori.

Mai departe, chiar și în prezența unor organizații capabile să administreze eficient donatorii și voluntarii, distribuția acestora în zonele sinistrate a fost de multe ori inegală, anumite obiective  primind ajutor mai mult decât altele. În cazul unui cutremur major, este extrem de important ca rețeaua de donatori să fie oglindită de o rețea cât mai uniform distribuită de obiective care solicită ajutorul.

Nu în ultimul rând, entitățile care solicită ajutor ar trebui să respecte niște proceduri unitare și clare pentru solicitări, astfel încât necesarul de materiale, de finanțare și de resurse umane să fie estimat cât mai precis.

Soluția propusă de Code for Romania ca urmare a cercetărilor [Civic Labs](<span class="has-background-warning">) este <span class="has-background-warning">[Aid Management Hub](https://civiclabs.ro/ro/solutions/aid-management-hub)</span>. 

Platforma web va lista ONG-uri care în eventualitatea unui dezastru major vor avea capacitatea de a colecta și distribui resurse în teritoriu pe bază de nevoi clare formulate fie de persoane fizice, fie de alte ONG-uri sau instituții. Pe lângă lista de ONG-uri, platforma va permite listarea de nevoi punctuale de resurse materiale și/sau financiare, corelarea acestora cu ONG-urile care au capacitatea de a le administra precum și oferirea de mecanisme simple pentru donatori de a transmite ajutorul pe care vor să îl ofere.

Platforma va avea o secțiune în care se pot înscrie organizațiile sau fundațiile care pot contribui la distribuirea ajutorului. Organizațiile care se înscriu vor fi verificate și validate înainte de listarea pe platformă. Odată validate, organizațiile și fundațiile care se ocupă cu distribuirea ajutoarelor vor avea un tablou de bord unde își vor putea configura diverse setări și de unde își vor administra solicitările de ajutor primite. Organizațiile vor primi la rândul lor, prin intermediul unui formular din pagină, solicitări de la beneficiarii finali (de exemplu spitale care au nevoie de măști). După realizarea contactului cu aceștia, asociația va posta necesarul de materiale, de finanțare sau de voluntari pe platformă.

Toate solicitările de ajutor vor fi listate pe pagină, pe categorii, astfel încât vizitatorii să poată filtra în mod eficient solicitările. În categoria de donații financiare, utilizatorii vor putea dona direct către fundația aleasă, iar secțiunea de resurse și cea de voluntariat includ formulare ce pun utilizatorul în contact direct cu fundația.

Portalul <span class="has-background-warning">[Aid Management Hub](https://civiclabs.ro/ro/solutions/aid-management-hub)</span> va ușura în mod semnificativ procesul de ajutorare în caz de calamitate, prin oferirea unui punct de intersecție sigur și simplu de utilizat între donatori, voluntari, ONG-uri și beneficiarii finali. Distribuția ajutoarelor va fi realizată în funcție de solicitări, fără a se concentra pe o zonă anume sau pe o categorie anume. Verificarea organizațiilor ce se vor ocupa cu distribuirea ajutoarelor va face ca donatorii și voluntarii să fie mai încrezători și mai implicați, iar trasabilitatea ajutoarelor la nivel general va furniza informații importante atât pentru actorii implicați cât și pentru entitățile care se ocupă cu administrarea situațiilor de criză.

**O instanță a acestei platforme a fost implementată de Code for Romania în perioada pandemiei Covid-19. RoHelp a permis ONG-urilor care au luptat cu efectele epidemiei în România să colecteze ajutoare și donații eficient într-un timp scurt. [Descoperă RoHelp aici](https://rohelp.ro/ro/).**

**Status: Neadoptat**

<a href="mailto:contact@code4.ro"><span class="has-background-warning">**Reprezinți un ONG și vrei să adopți acestă soluție?**</span></a>

<a href="mailto:contact@code4.ro"><span class="has-background-warning">**Reprezinți o companie și vrei să finanțezi acest proiect?**</span></a>

**Citește Raportul > [Mediu / An 1 de studiu, 2019-2020 / Vol 2 Pregătire și răspuns în cazul unui seism](https://civiclabs.ro/ro/domains/pregatire-si-raspuns-in-situatii-de-urgenta-2019-2020)**

**[Vezi restul soluțiiilor propuse](https://civiclabs.ro/ro/domains/pregatire-si-raspuns-in-situatii-de-urgenta-2019-2020)**
