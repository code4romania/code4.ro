---
title: "Puterea comunității Code for Romania"
excerpt:
cover: puterea-comunitatii.png
slug: puterea-comunitatii-code-for-romania

date: 2020-05-04
author: Cătălin Bindea
---

{{< figure src="puterea-comunitatii.png" alt="Puterea comunității banner">}}

- 11 martie - consultare internă cu voluntarii Code for Romania pentru a identifica măsurile care se impun în lupta cu efectele CODIV-19;
- 12 martie - se deschide lista de adeziune pentru voluntarii Code for Romania Task Force;
- 13 martie - Code for Romania Task Force s-a constituit în mod oficial;
- 17 martie - [stirioficiale.ro](https://stirioficiale.ro) + Extensiile de browser sunt lansate;
- 23 martie - [cetrebuiesafac.ro](https://cetrebuiesafac.ro) este lansat;
- 26 martie - [datelazi.ro](https://datelazi.ro) este lansat;
- 28 martie - are loc cel mai mare [HackDay online](/ro/blog/multumiri-celor-410-voluntari/) Code for Romania cu 420 participanți;
- 13 aprilie - [rohelp.ro](https://rohelp.ro) este lansat;
- 16 aprilie - [diasporahub.ro](https://diasporahub.ro) este lansat;
- 25 aprilie - HackDay online în care s-au rezolvat ultimele buguri la platforme urmând a fi integrate în produsul final;
- 1 mai - [stamacasa.ro](https://stamacasa.ro) este predat catre Autoritatea pentru Digitalizarea României;

## De ce este importantă această cronologie?

Pentru că arată fără tăgadă puterea comunității Code for Romania de a se mobiliza în timp record (puțin peste 40 de zile calendaristice) pentru a livra la cheie soluțiile tehnologice necesare pentru a combate și pentru a diminua efectele COVID-19 în România. 40 de zile în care s-a prototipat, s-a testat, s-a codat, s-a comunicat și s-au încheiat parteneriate strategice cu reprezentanții statului și ai societății civile.

Cinci din cele șase soluții sunt live ajungând la 1 din 4 români adulți, conform datelor de monitorizare media, și sunt utilizate de 1 din 2 români adulți, conform datelor de trafic. Ba mai mult, toate cinci sunt și parte din [“Digital Response to COVID-19”](https://joinup.ec.europa.eu/collection/digital-response-covid-19/open-source-solutions), o listă de soluții open source recomandate de Comisia Europeană. Cea de-a șasea, [stamacasa.ro](https://stamacasa.ro), singura soluție pentru care, conform parteneriatului, administrarea și comunicarea cade în responsabilitatea Guvernului României prin Autoritatea pentru Digitalizarea României, datorită datelor cu caracter sensibil cu care acesta operează, urmează și ea să fie curând disponibilă publicului larg, de îndată ce toate procedurile interne ale autorității vor fi finalizate.

Lansarea celor șase soluții nu înseamnă însă și oprirea activității Code for Romania Task Force. Ba din contră! Cele cinci proiecte ([stirioficiale.ro](https://stirioficiale.ro), [cetrebuiesafac.ro](https://cetrebuiesafac.ro), [datelazi.ro](https://datelazi.ro), [diasporahub.ro](https://diasporahub.ro), [rohelp.ro](https://rohelp.ro)) vor continua să fie administrate și comunicate de Code for Romania atâta timp cât situația de nevoie cauzată de pandemia COVID-19 o va cere.

În plus, începând de pe 20 aprilie Code for Romania Task Force a început să preia proiecte de asistență pentru ONG-urile care au nevoie de ajutor tech în această perioadă. Revenim cu mai multe informații despre #CivicTech911 în zilele următoare.

O lună. Un an. Atâta timp cât o să fie necesar!

Vă mulțumim că ne sunteți alături. Nu a fost și nu o să fie ușor o perioadă. Împreună însă, o să reușim!

We are the ones we’ve been waiting for!

---

Toate soluțiile dezvoltate în ecosositemul COVID-19 de către Code for Romania Task Force sunt oferite gratuit Guvernului României, fără nici un fel de costuri acum sau ulterioare pentru operarea acestora. Acest lucru este posibil datorită efortului pro-bono a sutelor de voluntari Code for Romania și al sprijinului financiar venit din partea ING Bank, Fundația Vodafone România și Romanian American Foundation, cărora le mulțumim.

---

### Credem în sustenabilitate!

În fiecare zi, sute dintre prietenii și colegii tăi lucrează pentru a construi instrumente digitale utile pentru a ne face viața mai ușoară și pentru a aduce România mai aproape de progresul tehnologic. Fiecare donație recurentă ne ajută să construim soluții din ce în ce mai repede.

Donează 10 dolari recurent [aici](/ro/doneaza/).
