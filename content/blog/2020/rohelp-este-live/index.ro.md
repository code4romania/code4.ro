---
title: "rohelp.ro este live!"
excerpt:
cover: rohelp-banner.png
slug: rohelp-ro-este-live

date: 2020-04-14
author: Cătălin Bindea
---

{{< figure src="rohelp-banner.png" alt="rohelp banner">}}

_Deja 28 de ONG-uri adună donații pentru combaterea efectelor COVID19 prin platforma [rohelp.ro](https://rohelp.ro), dezvoltată gratuit de voluntarii Code for Romania Task Force._

Traversăm probabil cea mai mare criză a vieților noastre, o criză în care suntem cu toții vulnerabili, indiferent de geografie sau context social, o criză cu ale cărei efecte ne vom lupta multe luni de acum înainte. Din fericire, sectorul ONG este în prima linie a luptei pentru ameliorarea efectelor epidemiei; de la acoperirea lipsurilor din sistemul sanitar, până la crearea sau suplimentarea capacității de răspuns a instituțiilor publice și la sprijinul oferit celor vulnerabili în această perioada, ONG-urile mici și mari din România au fost vitale în a ne proteja pe fiecare dintre noi.

În ciuda sprijinului consistent din partea mediului de afaceri, eforturile ONG-urilor de care depindem acum noi toți pot continua în lunile care urmează și pot deveni sustenabile doar prin contribuția noastră, individuală.

Code for Romania, prin implicarea comunității sale de voluntari, a dezvoltat [rohelp.ro](https://rohelp.ro), o platformă digitală completă pusa la dispozitia ONG-urile implicate activ în limitarea efectelor epidemiei de Covid-19 pentru a colecta resursele de care acestea au mare nevoie. Prin integrarea în platformă a procesatorului de plăți online Netopia, [rohelp.ro](https://rohelp.ro) ajută organizațiile eligibile înscrise să colecteze în mod direct, fără alți intermediari sau costuri ascunse, resursele financiare de care au nevoie. La această facilitate unică se adaugă posibilitatea de a solicita și primi resurse materiale și de voluntari direct prin platforma [rohelp.ro](https://rohelp.ro). Nevoile tuturor organizațiilor prezente în platformă pot fi vizualizate în funcție de urgență și locația geografică.

Platforma [rohelp.ro](https://rohelp.ro) este construită cu sprijinul și ajutorul Romanian American Foundation, ING Bank și al Fundației Vodafone România în parteneriat cu Guvernul României prin Autoritatea pentru Digitalizarea României, Departamentul pentru Situații de Urgență și Federatia Fundațiilor Comunitare din România și este deschisă tuturor asociațiilor și fundațiilor legal constituite în România care derulează activități pentru ameliorarea crizei generate de epidemia COVID-19 si nu nu realizează activități și nu realizează activități și nu susține cauze de natură politică sau care discriminează pe considerente legate de etnie, rasă, sex, orientare sexuală, religie, capacități fizice sau psihice sau de apartenența la una sau mai multe categorii sociale sau economice, iar membrii conducerii organizației nu sunt implicați politic.

Pentru a ne asigura că donația fiecăruia dintre noi ajunge și este folosită pentru scopul pentru care a fost cerută, Code for Romania în parteneriat cu Federația Fundațiilor Comunitare din România a dezvoltat un regulament clar și un sistem de validare și raportare transparent care pot fi consultate la aici. Tot alături de partenerii noștri ne vom asigura că platforma este administrată în beneficiul societății.

> “Nu va exista o distribuție uniformă de resurse este a 19 problemă identificată în cercetarea Civic Labs Anul 1 2019-2020 în domeniul Pregătirii și Managementului unei Situații de Criza Apărute ca Urmare a unui Seism Major, un program al Code for Romania. Pe scurt, plecând de la analiza situației din Mexic sau Italia care au trecut prin situații de gestionare de cutremure majore recent (2017 respectiv 2016), am constatat ca orice efort de strângere de fonduri după sau în timpul unui dezastru este însoțit de multiple riscuri, incluzând apariția unor organizații-fantomă sau concentrarea ajutorului doar în anumite zone de intervenție, tematice sau geografice, în funcție de capacitatea de comunicare a organizațiilor care activează în respectivul domeniu. În cadrul Code for Romania Task Force am folosit rezultatele cercetării din programul Civic Labs cu privire la situațiile de urgență, am adaptat și am dezvoltat în timp record platforma [rohelp.ro](https://rohelp.ro), plecând de la prototipul soluției Aid Management Hub.” Olivia Vereha, co-fondator Code for Romania și Program Lead Civic Labs.

> “Federația Fundațiile Comunitare din România se alătură eforturilor Code for Romania și ale Departamentului Situațiilor de Urgență în construcția platformei [rohelp.ro](https://rohelp.ro) care să faciliteze legătura dintre inimoșii donatori, individuali și corporate, și nevoile comunităților locale fie că vorbim de spitalele județene și orășenești sau de persoanele vulnerabile. Mobilizarea rețelei binelui este esențială în această încercare, iar noi știm de ani de zile cât de importantă este activitatea organizațiilor neguvernamentale pentru acoperirea nevoilor de la firul ierbii.” Luiza Zamora, Coordonator Fondul Științescu, Federația Fundațiilor Comunitare din România

### ONG-uri care sunt deja prezente în platforma [rohelp.ro](https://rohelp.ro) în momentul lansării, listate alfabetic:

Asociatia Beard Brothers, Asociația Pe Stop, Asociatia Zi de bine, Crucea Roșie România, Dăruiește Aripi, Federatia Asociatiilor Bolnavilor de Cancer din Romania, Federatia Tinerilor din Bacau, Fundația Comunitară Alba, Fundatia Comunitara Bacau, Fundatia Comunitara Banatul Montan, Fundatia Comunitara Brasov, Fundația Comunitară București, Fundația Comunitară Cluj, Fundația Comunitară Dâmbovița, Fundatia Comunitara din Odorheiu Secuiesc, Fundatia Comunitara Galati, Fundația Comunitară Iași, Fundația Comunitară Mureș, Fundatia Comunitară Oradea, Fundația Comunitară Prahova, Fundatia Comunitara Tara Fagarasului, Fundația Comunitară Timișoara, Fundatia Comunitara Valcea, Fundatia de Sprijin Comunitar, Fundația Regală Margareta a României, Radautiul Civic, Salvați Copiii, Societatea Studentilor in Medicina Bucuresti

---

### Credem în sustenabilitate

În fiecare zi, sute dintre prietenii și colegii tăi lucrează pentru a construi instrumente digitale utile pentru a ne face viața mai ușoară și pentru a aduce România mai aproape de progresul tehnologic. Fiecare donație recurentă ne ajută să construim soluții din ce în ce mai repede.

Donează 10 dolari recurent [aici](/ro/doneaza/).
