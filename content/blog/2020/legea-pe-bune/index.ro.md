---
title: "Legea (pe bune)"
excerpt: ""
cover: cover.png

date: 2020-06-22
author: Olivia Vereha
---

{{< figure src="main_image.gif" alt="Legea Pe Bune logo gif animat" >}}

Imaginează-ți că ai primit o amendă și vrei să te informezi de contextul legal. Sau că ai nevoie să îți faci o firmă și vrei să înțelegi mai bine care sunt procedurile și legile aplicabile. 

Cauți mai întâi legea care se aplică speței tale, începi să citești și te lovești de un termen pe care nu îl înțelegi. Sau de o formulare rigidă și alambicată. 

*Te întrebi și tu în sinea ta cine face aceste texte și cum poate un om normal, fără pregătire de specialitate, să navigheze prin acest hățiș legal.*

Dificultatea în descifrarea terminologiei legislative nu este o problemă doar la nivel local. **În toată lumea există un clivaj între vocabularul uzual al cetățenilor și textele prezente în legislație și pe platformele aparținând administrației.** Sigur, în statele în care instituțiile acordă o atenție sporită transparenței și accesibilizării legislației, standardul este ca, indiferent de tipul de document pe care îl diseminează o instituție, acesta să poată fi înțeles și asimilat ușor de orice persoană care a terminat un ciclu școlar de opt clase. Dar chiar și acolo, există termeni care pot pune în dificultate cetățenii.

În România autoritățile nu prioritizează încă suficient accesul la legislație. Jargonul legal este extrem de greoi, în plus orice comunicări adiacente, care teoretic sunt menite să ușureze înțelegerea legilor (cum ar fi comunicatele din partea instituțiilor) sunt redactate în același limbaj.

O altă realitate cu care ne confruntăm este analfabetismul juridic al românilor. Programele de educație juridică de bază pentru generațiile în formare sunt insuficient de răspândite la nivel național. Organizații precum [LiderJust](https://www.liderjust.ro/) sau [VeDemJust](https://www.liderjust.ro/) derulează în ultimii ani programe de educație juridică în licee care vizează în special relația tinerilor cu statul și drepturile și obligațiile elevilor, pe lângă asimilarea unor noțiuni juridice de bază. Aceste programe au însă o răspândire insuficientă, iar **lipsa educației juridice formale din ciclurile obligatorii de învățământ produce adulți care nu își înțeleg în primul rând rolul lor în raport cu legislația.**

În sectorul neguvernamental singurul proiect care s-a făcut remarcat prin încercarea de a atrage atenția asupra dificultății parcurgerii textelor de lege de către publicul larg a fost **Dicționarul de Legaleză** din cadrul proiectului ”Onorată Instanță”, **lansat în 2014**, program încheiat din cauza lipsei fondurilor necesare pentru continuarea sa. Important de menționat este faptul că Dicționarul de Legaleză nu a fost un proiect cu rol de educare a publicului, ci o platformă care, prin umor și cu sprijinul unei campanii de comunicare, și-a propus să aducă în atenția publicului problema lipsei de înțelegere a limbajului din textele de lege.

Problemele de mai sus sunt abordate de proiectul <span class="has-background-warning">[Legea (pe bune)](https://civiclabs.ro/ro/solutions/legea-pe-bune)</span>. Soluția propusă de Code for Romania ca urmare a cercetării Civic Labs pe domeniul [Accesul la Legislație](https://civiclabs.ro/ro/domains/acces-la-legislatie-2019-2020) se dorește a fi un dicționar simplu de legislație pentru toți cetățenii, sub forma unui website în care oricine poate căuta termeni comuni legislativi.

Baza de date a aplicației pleacă de la un set deja construit de termeni explicați de un grup de voluntari specializați pe domeniul juridic, iar platforma permite publicului să contribuie la rândul lui cu definiții care apoi sunt validate de experți. Website-ul are o [interfață simplă](https://civiclabs.ro/ro/solutions/legea-pe-bune), dominată de un câmp de căutare în care utilizatorul trebuie să introducă minim trei caractere, rezultatele fiind afișate imediat după introducerea acestora și fiind filtrate pe măsură ce utilizatorul tastează în continuare.

Fiecare termen este deschis editării de către utilizatori. Toate definițiile adăugate de aceștia sunt mai apoi analizate de specialiștii voluntari înainte să fie adăugate în site. Participarea specialiștilor este esențială pentru a ne asigura că termenii sunt ”traduși” corect și accesibilizați pentru publicul larg.

Pe lângă contribuția directă la creșterea gradului de înțelegere al termenilor legislativi, soluția Legea (pe bune) va crește gradul de implicare civică în rândul experților în domeniul juridic. Prin implicarea acestora, se va crea o platformă care va crește cu ajutorul celor ce o folosesc.

**Status: Neadoptat**

<a href="mailto:contact@code4.ro"><span class="has-background-warning">**Reprezinți un ONG și vrei să adopți acestă soluție?**</span></a>

<a href="mailto:contact@code4.ro"><span class="has-background-warning">**Reprezinți o companie și vrei să finanțezi acest proiect?**</span></a>

**Citește Raportul > [Transparență / An 1 de studiu, 2019-2020 / Vol 1: Accesul la date deschise și legislație](https://civiclabs.ro/ro/domains/date-deschise-2019-2020)**

**[Vezi restul soluțiiilor propuse](https://civiclabs.ro/ro/domains/pregatire-si-raspuns-in-situatii-de-urgenta-2019-2020)**