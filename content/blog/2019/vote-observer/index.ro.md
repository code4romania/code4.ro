---
title: "Monitorizare Vot și motivul pentru care și eu am ales să fiu Observator"
excerpt: "În mai puțin de 17 de zile avem primul tur al alegerilor prezidențiale 2019 din România."
cover: monitorizare_vot.jpg
slug: monitorizare-vot-observator-prezidentiale

date: 2019-10-23
author: Bogdan Ivănel
---

{{< figure src="monitorizare_vot.jpg" >}}

În mai puțin de 17 de zile avem primul tur al alegerilor prezidențiale 2019 din România. 

Va fi pentru a cincea oară când observarea alegerilor se va face cu ajutorul ecosistemului [Monitorizare Vot](https://code4.ro/ro/apps/monitorizare-vot/) dezvoltat pro-bono de voluntarii noștrii. Monitorizare Vot a transformat un proces analog de tip pen&paper într-unul prin care informațiile sunt transmise de sute de observatori din teren în timp real către organizațiile lor, dându-le acestora posibilitatea de a acționa cât mai repede pentru corectarea problemelor depistate, dar și posibilitatea de a colecta date pe baza cărora să poată face o analiză detaliată a alegerilor. Impactul Monitorizare Vot a fost asigurat de partenerii din coaliția Fiecare Vot care au reușit în acești ani să atragă numere record de voluntari ca observatori independenți, creând, cred eu, cea mai coerentă și puternică manifestare de civism din ultimii zeci de ani: sute de simpli cetățeni sacrificând zile întregi din viața lor pentru a se asigura că principala instituție a democrației, votul, se desfășoară corect. 

Anul acesta, ca întotdeauna, punem ecosistemul Monitorizare Vot precum și întreaga noastră asistență la dispoziția oricărui ONG care se implică în procesul de observare a alegerilor și, ca de fiecare dată, facem lucrul acesta complet gratuit. Pentru a cincea oară consecutiv, toate organizațiile strânse în coaliția [FiecareVot](https://fiecarevot.ro/) vor utiliza acest ecosistem pentru a observa alegerile. Funky Citizens, partenerul nostru în ultimele 4 rânduri de alegeri, a ales să observe alegerile acestea separat de coaliția Fiecare Vot folosind o nouă metodologie sub sloganul VotNuTroc. Am oferit și lor sprijinul nostru gratuit, însă Funky Citizens a ales să nu folosească Monitorizare Vot în procesul de raportare la alegerile prezidențiale. Suntem optimiști însă că după finalizarea acestui ciclu electoral vom lucra împreuna cu ei la crearea unui mecanism care să deservească noua lor metodologie. 

Pentru aceia dintre voi care vreți să continuați să utilizați aplicația Monitorizare Vot pentru a raporta din secțiile de votare date pe baza cărora se va acționa în timp real și se va dezvolta raportul post-alegeri vă puteți înscrie ca observatori independenți pe [fiecarevot.ro](http://observatori.fiecarevot.ro/sign-up). Eu personal am făcut-o deja. Vă aștept să descoperim împreună noua variantă a aplicației, mult îmbunătățită, la care au lucrat ca de obicei pro-bono colegii noștrii.

Vreau să le mulțumesc lor dar și sponsorilor și partenerilor Code for Romania care își sacrifică din timpul liber sau alocă din resursele proprii pentru a sprijini proiectele noastre care fac din România pas cu pas o țară mai funcțională.

**Bogdan Ivănel**

CEO & co-founder Code for Romania
