---
title: "Țara votului bine făcut"
slug: tara-votului-bine-facut
excerpt: "Votul, mai mult decât electronic"
cover: voting.jpg

date: 2019-06-18
author: Olivia Vereha
---

{{% figure src="voting.jpg" %}}

Fără doar și poate, subiectul alegerilor este în continuare, chiar după o săptămână de respiro de la cele mai spectaculoase alegeri din ultimii 20 de ani, pe prima pagina a ziarelor, dar mai important, pe prima pagina a internetului - Facebook. Am citit sute de opinii despre ce s-a petrecut acasă și în special în diaspora și, cu riscul de a fi complet nepopulară, m-am întristat puțin chiar dacă sentimentul general rămâne unul de bine. 

În dezvoltarea de software, atâta cât o cunosc și eu, când apare o idee nouă de produs, cel mai periculos lucru care se poate petrece este optimismul nemăsurat. Ne îndrăgostim de o idee, o luăm în brațe la fel cum îl ridică maimuța pe Lion King în animația omonimă și pornim în luptă. La fel se întâmplă și acum când votul electronic este acest nou graal, care brusc a fost zgâlțâit din somnul lui de veci prin vreun sertar de minister sau grup parlamentar și chemat la ordin. Să se facă, să se dea, să se voteze, "să vină domnu' Iohannis", ca să cităm din clasici. 

Am fost întrebați, chestionați și puțin mustrați că tocmai noi, băieții de la IT, nu avem o opinie pe subiect. Ba da. Avem o opinie pe subiect, dar înainte să o exprimăm preferăm să măsurăm de 15 ori și sa tăiem o singură dată. Și revin cu ocazia asta la ce spuneam puțin mai devreme. Desigur că și noi am fost extrem de frustrați când am văzut istoria repetandu-se duminica trecută când mulți dintre proprii noștri voluntari, români din diaspora, nu au reușit sa voteze nici după 10 ore petrecute la coadă, că am stat noi înșine în țară sa votam cu orele, cei care aveam nevoie sa votăm pe suplimentare, că răspundeam neputincioși în call center celor care ne spuneau ca primarii stau "la o vorbă" fix pe uliță primăriei, casual, ca-n orice duminica. Dar toate aceste probleme, la fel ca nenumărate altele nu se rezolvă cu votul electronic. Cel puțin nu doar cu el, daca acesta e într-adevăr cea mai buna opțiune în acest spațiu social și politic în care ne aflăm acum. Pentru ca votul electronic este și despre asta, nu doar despre voința poporului. Oricât de puternica ar fi vocea societății civile, adusă, iată, la unison pe un subiect (rară întâmplare), votul electronic are nevoie ca aparatul de stat și partidele politice sa ajungă la un consens. Oricât de sigură și neînfricată ar fi tehnologia nu poate de una singură să rezolve această problemă. 

Dar ce e frustrant este țintuirea asta pe o singura placă. De câteva luni, în Civic Labs, acolo unde aducem împreună toți stakeholderii relevanți unui subiect sau altul ne-am uitat la alegeri, legislație, votare și la tot ecosistemul de factori și proceduri din jurul exercitării dreptului la vot. Și nu am terminat. Votul nu este doar despre cele 3 sau 1 minut pe care le petreci în cabina, tu și stampila ta de vot. Este despre comisii, despre observare, despre delegați, despre birocrație, despre liste, despre secții, despre instituțiile coordonatoare ale procesului, despre ONG-uri și presă, despre foarte multă eroare umana care își face loc de la momentul în care votantul intra pe ușa secției pana când o părăsește cu sau fără opinie exprimată. Peste tot există neajunsuri sau probleme, sau locuri în care se poate face mai bine sau mai digital. Soluții care pot fi implementate indiferent de gradul de consens uneori și care pot ajuta la asigurarea dreptului la vot pentru mai mulți oameni în același interval meschin de 14 ore. 

Așa că, răspunsul nostru la votul electronic este: da, posibil să fie o soluție bună, dar hai să descoperim împreună dacă este singura soluție sau dacă de fapt putem face mai mult de atât. Avem [un website](www.cetetine.ro) unde va invitam să ne trimiteți opiniile voastre pe subiect, și suntem mereu online pe contact@code4.ro. Vom avea și întâlniri deschise, focus grupuri și consultări pe validarea problemelor legate de ecosistemul electoral și incubare de soluții digitale acolo unde ele își au atât rostul cât și sorți de izbândă și va invităm să luați parte la ele. 

Dar haideți sa nu pierdem aceasta energie și acest optimism aiurea în internet wars pe social media, ci sa o folosim cu cap, să facem research, sa înțelegem unde au eșuat și unde au avut succes alții și să vedem dacă modelele lor de implementare sunt ceea ce ar funcționa în cazul nostru, sa ascultam experții electorali, în IT security, in arhitectura software și apoi să ridicăm puii de lei în brațe, deasupra capului. După ce suntem siguri. 

